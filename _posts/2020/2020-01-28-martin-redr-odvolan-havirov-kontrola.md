---
layout: post
category: CLANKY
title: 'Předseda kontrolního výboru v Havířově Martin Rédr odvolán: Kontroloval to, co neměl?'
date: 2020-01-28T08:00:00.000Z
author: Jana Ožanová
image: posts/redr-nezhyba.jpg
tags:
  - Havířov
  - Kauza
  - Martin-Rédr
  - Jan-Nezhyba
---

Havířov, 28. ledna 2020 – **Na pondělním zasedání Zastupitelstva města Havířova byl koaličními partnery neplánovaně zařazen k projednání bod o odvolání předsedy kontrolního výboru Martina Rédra (Piráti). Jeho odvolání bylo odhlasováno a zároveň byl zvolen předseda nový – člen koalice Jakub Chlopecký (ANO). Ještě absurdnější než fakt, že teď koalice bude kontrolovat sama sebe, jsou důvody odvolání a to, co mu předcházelo.** 

<hr />

Počátky sporu musíme hledat na jiném zasedání zastupitelstva, kde občan vystoupil s dotazem k plánovanému obchvatu Havířova. Primátor města mu tehdy nedal adekvátní prostor pro reakci a následoval tak podnět ke kontrolnímu výboru, který chtěl jeho tehdejší předseda Martin Rédr prošetřit. Podle vedení města však tímto krokem postupoval v rozporu se zákonem, což bylo uvedeno jako hlavní důvod jeho odvolání. 

Martin Rédr k tomu uvádí:

>„Za 14 měsíců ve funkci jsem jednal vždy podle platných předpisů a žádného nezákonného jednání v kontrolním výboru jsem se nedopustil. Zřejmě jsem se znelíbil našemu vedení města, když jsem chtěl, aby kontrolní výbor kontroloval…“


>"Vykonstruovaným lžím a tlaku koalice v čele se silným tandemem Chlopecký, Bělica (oba hnutí ANO) bohužel podlehla většina zastupitelů, aniž by znala konkrétní důvody a měla šanci vyslechnout pohled odvolávaného kolegy. Z tohoto pohledu se jedná o další důkaz siláckého vedení havířovské radnice ve stylu „Nerušit, vládneme,“

popisuje situaci na včerejším zastupitelstvu Pirát Jan Nezhyba.


>„Pomyslnou třešničkou na dortu je zvolení nového předsedy kontrolního výboru pana Chlopeckého, který si platné předpisy vykládá dosti svévolným způsobem a hystericky reaguje, pokud se v jednání výboru objeví cokoliv kritického vůči vládnoucí koalici. Můžeme jen tiše doufat, že mezi prvními kroky nového předsedy nebude odstranění jednoho bodu ze Statutu kontrolního výboru, a to Vyřizování stížností a podnětů občanů adresovaných kontrolnímu výboru,“

dodává Rédr.

- - -

