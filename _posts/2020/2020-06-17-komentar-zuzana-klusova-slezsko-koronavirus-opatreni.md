---
layout: post
category: CLANKY
title: 'Komentář Zuzany Klusové: Rozdělené Slezsko ztrácí trpělivost, koronavirová opatření zase logiku'
date: 2020-06-17T08:00:00.000Z
author: Zuzana Klusová
authorId: zuzana.klusova
image: posts/cesky-tesin-nadrazi.jpg
tags:
  - Český-Těšín
  - OKD
  - Koronavirus
  - Zuzana-Klusová
---

Český Těšín, 17. června 2020 – **Není mnoho měst, která by k sobě měla tak blízko jako Český Těšín a polský Cieszyn. Jsou spojeny doslova pupeční śňůrou. Už tři měsíce je ale kvůli koronaviru rozděluje hranice. Místním teď ale dochází trpělivost. Vláda totiž nejprve slíbila hranici otevřít od soboty 13. června, v pátek 12. června ale ministerstvo zdravotnictví po intervenci hejtmana Moravskoslezského kraje nečekaně rozhodnutí změnila. Zdůvodnila to rostoucím počtem nakažených na polské straně a Slezské vojvodství ponechalo mezi zeměmi s vysokým rizikem nákazy.**

<hr />

Asi dvě stovky lidí se včera večer sešli na mostě Přátelství spojujícím polský a Český Těšín a tichým protestem dali najevo nesouhlas s omezeními pohybu přes hranici i se způsobem, jakým se o omezeních zavedených kvůli koronaviru dozvídají. Opatření lidem přestávají dávat smysl, a to zejména v kontextu dění v nedalekém OKD.

Zatímco oni jsou omezováni na svých právech, Karvinské doly běží dál a dál v nich pracují také pendleři z Polska. Přitom se ví, že v důlních provozech nelze dodržet hygienická opatření, virus se tady snadno šíří a tisíce horníků se tu dennodenně vystavují vysokému riziku nákazy. Ostatně přesně tentýž scénář se odehrál v sousedním Polsku.

Teď ale hořkou daň za hornictví platí také Těšínsko, pro které jsou opatření kvůli velmi těsnému propojení fatální. Lidé na obou stranách mají za hranicí rodinu, přátele, práci, dodavatele i oblíbené obchody a restaurace. Mnozí z nich byli zvyklí překračovat hranici několikrát za den a teď stále méně chápou, proč musí dodržovat opatření, které jim velmi výrazně ovlivňuje život, zatímco v nedaleké Karviné se situace v dolech už několik měsíců takřka přehlíží.

Naši sousedé minulý týden uzavřeli 12 dolů a počet nakažených tam překročil 10 000. To je ale velmi pravděpodobně dáno tím, že na rozdíl od nás již otestovali desetitisíce lidí v průmyslových podnicích. OKD dosud otestovalo jediný důl, až včera hygiena rozhodla, že se musí testovat všichni zaměstnanci OKD. Bohužel ale na rozdíl od sousedů v Polsku se použijí pouze rychlotesty, které jsou méně spolehlivé než dražší testy PCR. Skutečný rozsah nákazy tedy u nás můžeme zjistit až v červenci. Poláci přesto hranici do Česka otevřeli.

Celá situace je absurdní a už se v ní skoro nikdo nevyzná. Tak trochu to vypadá, že je jednou koronavirus nebezpečný více a jindy méně, podle toho, jak se to zrovna hodí. Považuji vývoj v posledních týdnech na Karvinsku a Těšínsku za důkaz toho, že vláda selhává, rozvolňování je chaotické, opatření nejasně zdůvodněná a lidé ztrácejí důvěru v to, že tam nahoře někdo skutečně ví, co dělá.

---

Úvodní obrázek zdroj: Vojtěch Dočkal \[[CC BY-SA 4.0](https://creativecommons.org/licenses/by-sa/4.0)\], [z Wikimedia Commons](https://commons.wikimedia.org/wiki/File:%C4%8Cesk%C3%BD_T%C4%9B%C5%A1%C3%ADn_N%C3%A1dra%C5%BE%C3%AD_polsk%C3%BD_n%C3%A1pis_ve_stanici.JPG).

- - -
