---
layout: post
category: CLANKY
title: 'Piráti z Moravskoslezského kraje mají nové předsednictvo'
date: 2020-03-09T08:00:00.000Z
author: Mediální odbor
image: posts/jiri-demel.jpg
tags:
  - Moravskoslezský-kraj
  - KS-Moravskoslezsko 
  - Jiří-Demel
  - Zuzana-Klusová
  - Rostislav-Řeha
  - Veronika-Murzynová
  - Daniel-Galuszka
---

Ostrava, 9. března 2020 – **Moravskoslezští Piráti si o víkendu zvolili nové předsednictvo krajského sdružení. Členská základna internetovou volbou rozhodla o tom, kdo další dva roky povede Piráty v kraji. Novým krajským předsedou se stal Jiří Demel. Místopředsedy byli zvoleni Zuzana Klusová, Rostislav Řeha, Veronika Murzynová a Daniel Galuszka. Oborová, profesní i geografická rozmanitost členů zaručuje, že budou vhodně doplňovat své kompetence a také to, že nepřeváží zájmy jednoho regionu. Nové předsednictvo se chce zaměřit především na nadcházející krajské volby, kontinuálně pracovat na rozvoji členské základny a podporovat vzdělávání a osobní rozvoj svých členů.**

<hr />

Nový předseda [Jiří Demel](https://lide.pirati.cz/personProfile/802/) žije v Příboře a pracuje v IT. V krajském předsednictvu působí od založení strany, v minulosti byl již dvakrát jeho předsedou, naposledy úspěšně vedl místní Piráty do poslanecké sněmovny, kde kraj získal dva mandáty. Nově je také členem republikového výboru strany. Nové předsednictvo by podle něj kromě organizační a administrativní funkce mělo hlavně „stmelovat“. Chce usilovat o větší propojenost jednotlivých místních sdružení a podporovat iniciativu a dovednosti všech členů.

První místopředsedkyně [Zuzana Klusová](https://lide.pirati.cz/personProfile/662/) je rodačka z Karviné, kde je pirátskou opoziční zastupitelkou, profesně se věnuje mediální komunikaci a PR. Místopředsednickou židli si vyzkoušela už v minulém funkčním období, nedávno byla navíc zvolena lídryní do krajských voleb. I ona tak jako logickou prioritu vidí letošní krajské volby, maximální nasazení v kampani a zapojení co nejvíce členů, příznivců a dobrovolníků.

V tom ji maximálně podporují i další místopředsedové, místostarosta ostravského centrálního obvodu a ostravský zastupitel [Rostislav Řeha](https://wiki.pirati.cz/lide/rostislav_reha), zastupitelka města Ostravy a zastupitelka městského obvodu Poruba [Veronika Murzynová](https://lide.pirati.cz/personProfile/78/) a bohumínský opoziční zastupitel [Daniel Galuszka](https://lide.pirati.cz/personProfile/63/), který je zároveň místopředsedou místního sdružení Karvinsko.

Mezi prvními úkoly nového předsednictva bude supervize při stanovení programových priorit do krajských voleb, užší spolupráce s krajskými expertními týmy i místními sdruženími napříč krajem a zahájení volební kampaně.

- - -
